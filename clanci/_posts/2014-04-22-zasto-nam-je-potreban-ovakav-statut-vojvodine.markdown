---
layout: post
title:  "Зашто нам је потребан овакав Статут Војводине"
author: vladan
source: 
link: 
---

        Када је Уставни суд у децембру 2013. године поклонио пола године АП Војводини да усклади свој највиши правни акт са Уставом, ретки су веровали да ће тај посао уопште отпочети. Али залагањем, пре других, председника Скупштине Војводине, формирана је и подржана радна група која је написала овај нов, поустављен и озакоњен, Статут тако да смо данас надомак циља. Прво је политички хетерогена радна група успела да прескочи ископане ровове и дала праву да продише, а сад је већ изгледно да ће тим правцем кренути и политичари. А ако обе скупштине усвоје овај текст Статута, биће то несвакидашњи политички договор под овим политичким небом и знак бољих времена.
        Шта то пише у Статуту због чега би га требало усвојити? Најважније, он нема више дух и тон некаквог малог устава са великим амбицијама, нити се ни најзлонамернијим тумачењем може називати сецесионистичким или, пак, централистичким. Једноставно, Статут стављен је на одговарајуће место на правној лествици, после Устава и закона.
        Одредбе које су највише боле очи биле су више симболичке него правне (нормативне) вредности – грађанке и грађани Војводине као посебност у односу на грађане државе, географске области Срем, Банат и Бачка (а без Барање) које чине територију Војводине, Нови Сад као главни град (у наслову тог члана), Војвођанска академија наука и уметности мимо националне Академије, војвођанска представништва у Бриселу и регионима Европе. Ово и све остало што је оспорено одлуком Уставног суда или је брисано из овог текста Статута или је правно поправљено.
        По овом тексту Статута грађанке и грађани Војводине постали једноставно грађани (Србије) у Војводини, војвођанска територија је неодвојиви део Србије и чине је општине, Нови Сад је административни центар и седиште покрајинских органа, наместо војвођанске академије дошле су установе Покрајине, а представништво Војводине је јединица дипломатско конзуларне мреже Србије, без истицања града Брисела као предодређеног за то.
        Надлежности Војводине су остале у овом тексту Статута, иако им правно гледајући ту и није место јер су уређене законом. Надлежности су развстане по друштвеним областима и дефинисане на општи начин као питања од покрајинског значаја, а делом су и конкретизоване. Њихова нормативна вредност овде није у првом плану, већ више попуњавају Статут чинећи га целовитијим прописом.
        Битне промене претрпео је део о покрајинским органима који су из парламентарног померени ка скупштинском систему власти. Скупштина је истакнута            а извршни орган (било да је извршно веће или покрајинска влада)  није више са њом на истој нози већ је подређен. Савет националних заједница који је личио на етнички паритетан горњи дом, замењен је скупштинским одбором.
        На крају, предложено је и да традиционални српски симболи застава и грб из 1848. године нађу место у Статуту. Они би се користили уз постојећа обележја Војводине и вероватно допринели бољем народном прихватању важеће заставе и грба.
        Овакав текст Статута је по мери Устава, ни „сепаратистички“ ни „гушитељ аутономије“, и то је сасвим довољан разлог да га и покрајинска и државна политичка већина усвоји. Поред тога, усвајањем би овај Статут најавио дување неких нових политичких ветрова, који крепе а не кидају. Политика је опет добила нову шансу, нека је овај пут напокон користи.  
